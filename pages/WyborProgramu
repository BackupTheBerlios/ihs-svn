Istnieje wiele programów do tworzenia kopii zapasowych. Tradycyjnymi
programami do tego przeznaczonymi są: tar, cpio, dump. Wybór narzędzia
może być podyktowany wybranym medium.

tar i cpio są podobne. Oba programy potrafią zapisywać i odczytywać
dane z taśm, do tego potrafią obsłużyć każde medium, z którym potrafi
sobie poradzić jądro. Niektóre Unixowe wersje tara i cpio mogą mieć
problemy z dziwnymi plikami ( dowiązaniami symbolicznymi, plikami
urządzeń, itp. ), jednak Linuxowe wersje poradzą sobie z każdym
plikiem.

dump pracuje w sposób nieco odmienny niż powyższe programy - odczytuje
pliki bezpośrednio z urządzenia, bez pośrednictwa systemu plików.
Program został specjalnie napisany do tworzenia kopii zapasowych, tar
i cpio powstały w celu archiwizowania danych.

Bezpośrednie odczytywanie systemu plików ma pewne zalety - umożliwia
odczytywanie plików bez zmiany ich znaczników czasowych; używając
tara, lub cpio musiałbyś zamontować system w trybie wyłącznie do
odczytu. Bezpośrednie odczytywanie systemu plików jest wydajniejsze
przy kopiowaniu wszystkiego. Główną wadą takiego podejścia jest
ograniczenie programu do jednego systemu plików; Linuxowy dump rozumie
tylko i wyłącznie ext2.

dump ma wbudowaną obsługę poziomów kopiowania (omówimy je w dalszej
części); tar i cpio wymagają do tego dodatkowych narzędzi.

Porównanie niestandardowych programów przekracza ramy tej książki.
