System operacyjny UNIX składa się z jądra oraz programów systemowych.
Dostępne są również różne aplikacje. Jądro jest sercem systemu
operacyjnego. ^[1]^ To ono wyszukuje pliki na dysku, uruchamia
programy i rozdziela czas CPU, udostępnia pamięć i inne zasoby,
odbiera i wysyła pakiety sieciowe, itd. Jądro robi niewiele, jednak
dostarcza podstaw umożliwiających tworzenie narzędzi. Nie dopuszcza,
by ktokolwiek miał bezpośredni dostęp do sprzętu, zmuszając wszystkich
do używania dostarczonych funkcji. W ten sposób jądro do pewnego
stopnia chroni jednego użytkownika przed drugim. Jądro udostępnia swe
funkcje poprzez mechanizm wywołań systemowych; zobacz strony
podręcznika z sekcji 2.

Programy systemowe używają narzędzi dostarczonych przez jądro w celu
implementacji różnych wymaganych przez system operacyjny usług.
Wszelkie programy pracują 'na jądrze', w trybie użytkownika. Jedną z
różnic między programami systemowymi a aplikacjami jest to, że
aplikacje udostępniają różne użyteczne rzeczy (np. możliwość grania,
jeżeli jest to gra), natomiast programy systemowe są niezbędne do
poprawnej pracy systemu. Procesor tekstu jest aplikacją; telnet jest
programem systemowym. Różnica jest często umowna, potrzebna tylko dla
zatwardziałych klasyfikatorów.

System operacyjny często zawiera kompilatory i odpowiednie biblioteki
(GCC i biblioteka C), przy czym nie wszystkie języki programowania
muszą być częścią systemu. Dokumentacja i np. gry również mogą nią być
(przyp. tłum. w tym wypadku skłaniałbym się do terminu dystrybucja).
Tradycyjnie, system operacyjny definiowany był przez zawartość medium
instalacyjnego, w przypadku Linuksa tak nie jest - wiele komputerów
udostępnia poprzez FTP różnorakie 'części' systemu.

^[1]^
Często jest ono błędnie nazywane systemem operacyjnym. System
operacyjny udostępnia dużo więcej usług niż samo jądro.
